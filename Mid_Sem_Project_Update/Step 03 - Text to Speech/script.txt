नई दिल्ली : मिलेट्स वर्ष में योगी सरकार श्रीअन्न को बढ़ावा दे रही है. इसी क्रम में 27 से 29 अक्टूबर तक इंदिरा गांधी प्रतिष्ठान में श्रीअन्न महोत्सव का आयोजन किया जा रहा है. यहां एक तरफ जहां श्रीअन्न के पोषक मूल्य खेती- प्रसंस्करण पर चर्चा होगी, वहीं दूसरी तरफ लखनऊ के नामचीन होटल व रेस्तरां भी मिलेट्स व्यंजनों की कुकिंग प्रतियोगिता में हिस्सा लेंगे. इसके लिए आयोजन के दूसरे दिन चटोरी गली में यह प्रतियोगिता प्रस्तावित है. मोटे अनाजों को बढ़ावा देने के योगी सरकार के निर्देश के उपरांत यह तैयारी की जा रही है.
चटोरी गली में मिलेट्स उत्पाद की खुशबू बिखेरेंगे होटल-रेस्तरां
कृषि विभाग की देखरेख में होने वाले श्रीअन्न महोत्सव के अंतर्गत मिलेट्स व्यंजनों की प्रतियोगिता होगी. इसमें लखनऊ के कई नामचीन होटल व रेस्तरां की तरफ से मिलेट्स व्यंजन आमजन के लिए होंगे. कृषि विभाग व एलडीए के संयुक्त तत्वावधान में यह कार्यक्रम प्रस्तावित है. चटोरी गली में होने वाली प्रतियोगिता के लिए होटल-रेस्तरां एसोसिएशन से संपर्क साधा जा रहा है. इसमें बाजरा, कुट्टू, रामदाना, ज्वार, कोदो, सावां, ज्वार आदि के अनेक लजीज व्यंजन होंगे.
सर्वश्रेष्ठ व्यंजन वाले होटलों को दिए जाएंगे पुरस्कार
मिलेट्स व्यंजन परोसने वाले होटलों के बीच कड़ी प्रतिस्पर्धा भी होगी. दूसरे दिन प्रस्तावित कुकिंग प्रतियोगिता में सबसे स्वादिष्ट व्यंजन वाले होटल-रेस्तरां को पुरस्कृत भी किया जाएगा. निर्णायकों द्वारा चुने गए प्रथम-द्वितीय व तृतीय पुरस्कार पाने वाले विजेताओं को कृषि विभाग सम्मानित करेगा. कृषि विभाग इसकी तैयारी में जुट गया है. इस प्रतियोगिता का उद्देश्य आमजन में मोटे अनाजों के प्रति जागरूकता लाना भी है.
मिलेट्स के उत्पादों का होगा प्रदर्शन
इंदिरा गांधी प्रतिष्ठान में होने वाले महोत्सव में भी मिलेट्स के उत्पादों का प्रदर्शन किया जाएगा. त्रिदिवसीय प्रदर्शनी में 40 स्टॉल लगेंगे, जिसमें एफपीओ, विभिन्न विभागों के साथ ही होटल एसोसिएशन के स्टॉल भी लगाए जाएंगे. देश-प्रदेश के कृषि अनुसंधान संस्थानों के विशेषज्ञों के साथ ही प्रगतिशील किसानों की सहभागिता से इस आयोजन को काफी समृद्ध ढंग से मनाने की तैयारी चल रही है.
